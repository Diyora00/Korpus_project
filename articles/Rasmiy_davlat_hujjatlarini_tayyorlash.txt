                                           O‘ZBEKISTON RESPUBLIKASI VAZIRLAR MAHKAMASINING
                                                               QARORI

    RASMIY DAVLAT HUJJATLARINI TAYYORLASH, HISOBGA OLISH, SAQLASH, TOPSHIRISH HAMDA ULARDAN FOYDALANISH
                                    TARTIBINI TAKOMILLASHTIRISH TO‘G‘RISIDA
        Rasmiy davlat hujjatlarini tayyorlash uchun buyurtma berish, ularni tayyorlash, hisobga olish, saqlash, topshirish tartibini takomillashtirish
hamda bunday hujjatlarni g‘ayriqonuniy tayyorlash va ulardan foydalanish hollarining oldini olish maqsadida Vazirlar Mahkamasi qaror qiladi:
        1. Quyidagilar:
        Rasmiy davlat hujjatlarini tayyorlashga buyurtma berish, ularni tayyorlash, hisobga olish, saqlash va topshirish tartibi to‘g‘risidagiNizom
1-ilovaga muvofiq;
        Xorijiy davlatlarda ilmiy daraja olganlik to‘g‘risidagi hujjatlarni tan olish va nostriﬁkatsiyalash (ekvivalentligini qayd etish) tartibi to‘g‘risida
Nizom 3-ilovaga muvofiq tasdiqlansin.
        2. Rasmiy davlat hujjatlarini tayyorlashga buyurtma berish, ularni saqlash, hisobga olish va hisobdan chiqarish hamda topshirish
vakolatiga ega bo‘lgan vazirliklar, idoralar, korxonalar va tashkilotlar bir oy muddatda tegishli hujjatlarini mazkur qaror talablariga
muvofiqlashtirsinlar.
        3. O‘zbekiston Respublikasi Markaziy banki huzuridagi “Davlat belgisi” ishlab chiqarish birlashmasi rasmiy davlat hujjatlarini buyurtmalar
asosida muhofazalangan maxsus qog‘ozlarda tayyorlab bersin.
        4. Barcha vazirliklar, davlat qo‘mitalari, idoralar va tashkilotlar o‘z xodimlarining rasmiy hujjatlari qonuniyligi ustidan nazoratni
kuchaytirsinlar.
        5. O‘zbekiston Respublikasi Prokuraturasi, Ichki ishlar vazirligi, Adliya vazirligi va boshqa mutasaddi tashkilotlar rasmiy hujjatlarni
g‘ayriqonuniy tarzda tayyorlash va ulardan foydalanish holatlarini o‘z vaqtida aniqlab, qonunbuzarlarga nisbatan jinoiy javobgarlikkacha bo‘lgan
choralarni ko‘rsinlar.
        6. Mazkur qarorning bajarilishini nazorat qilish O‘zbekiston Respublikasining Bosh vaziri O‘.T. Sultonov zimmasiga yuklansin.
                                                                                                            Vazirlar Mahkamasining Raisi I. KARIMOV
                Toshkent sh.,
               2000-yil 25-iyul,
                  283-son


                                                                                                         Vazirlar Mahkamasining 2000-yil 25-iyuldagi 283-
                                                                                                                         son qaroriga
                                                                                                                           1-ILOVA

   Rasmiy davlat hujjatlarini tayyorlashga buyurtma berish, ularni tayyorlash, hisobga olish, saqlash va topshirish tartibi to‘g‘risida
                                                                          NIZOM
                                                                  I. Umumiy qoidalar
         1. Mazkur Nizom rasmiy davlat hujjatlarini (keyingi o‘rinlarda “rasmiy hujjatlar” deb ataladi)tayyorlashga buyurtma berish, ularni
tayyorlash, saqlash, hisobga olish va topshirish tartibini belgilaydi.
         2. Mazkur Nizomning amal qilishi rasmiy hujjatlar blankalari asl nusxalarini ishlab chiquvchi, ularga buyurtma beruvchi, ularni
tayyorlovchi, hisobga oluvchi, saqlovchi, topshiruvchi va hisobdan chiqaruvchi vazirliklar, idoralar, korxonalar va tashkilotlarga joriy etiladi.
         3. Rasmiy hujjatlar blankalari, shu jumladan bunga Vazirlar Mahkamasi tomonidan vakolat berilgan matbaa korxonalari (keyingi
o‘rinlarda “matbaa korxonalari” deb ataladi) tomonidan “Davlat belgisi” davlat ishlab chiqarish birlashmasi tomonidan ishlab chiqarilgan,
qalbakilashtirishdan himoya qiluvchi elementlari bo‘lgan maxsus qog‘ozda tayyorlanadi.
         4. 1992-yilning 1-yanvaridan so‘ng berilgan xorijiy davlatlarda ta’lim olganlik to‘g‘risidagi hujjatlarning tan olinganligini tasdiqlovchi rasmiy
hujjatlar shakli Davlat test markazi tomonidan ishlab chiqiladi va uning buyurtmasiga asosan O‘zbekiston Respublikasi Markaziy banki huzuridagi
“Davlat belgisi” ishlab chiqarish birlashmasida muhofazalangan qog‘ozlarda tayyorlanadi.
         5. Rasmiy hujjatlar muayyan seriyaga va tartib raqamiga ega bo‘lgan qat’iy hisobda turadigan hujjatlar hisoblanadi.
         Rasmiy hujjatlar blankalarini tayyorlashga mo‘ljallangan qog‘oz, yarim tayyor mahsulotlar, tayyor bosma va quyma ashyolar qat’iy
hisobda turadigan ashyolar jumlasiga kiradi.
                                        II. Rasmiy hujjatlar tayyorlashga buyurtmalarni rasmiylashtirish
         6. Rasmiy hujjatlar blankalarini tayyorlash vakolatli vazirliklar, idoralar va boshqa tashkilotlarning (keyingi o‘rinlarda “buyurtmachilar” deb
ataladi) yozma buyurtmanomalari asosida matbaa korxonalari tomonidan amalga oshiriladi.
         7. Matbaa korxonalari tomonidan rasmiy hujjatlar blankalari tayyorlashga buyurtmalarni rasmiylashtirish buyurtmachida seriyalari va
tartib raqamlari majburiy ravishda ko‘rsatilgan, belgilangan tartibda tasdiqlangan namunalar mavjud bo‘lgan taqdirdagina amalga oshiriladi.
         8. Rasmiy hujjatlarni tayyorlashga barcha buyurtmalar tartib raqami qo‘yilgan, ip o‘tkazib tikilgan, muhr bilan tasdiqlangan, matbaa
korxonasi va Axborot va ommaviy kommunikatsiyalar agentligi rahbarlari tomonidan imzolangan alohida “Buyurtmalar daftari”da ro‘yxatdan
o‘tkaziladi.
         III. Matbaa korxonalarida rasmiy hujjatlarni tayyorlash, saqlash, hisobga olish va topshirish tartibiga qo‘yiladigan talablar
         9. Matbaa korxonalarida qat’iy hisobda turadigan buyumlarning saqlanishi va tezkor hisobga olinishini ta’minlaydigan qat’iy tartib
o‘rnatiladi.
         10. Tartib talablariga rioya etish matbaa korxonasi barcha xodimlari uchun majburiy hisoblanadi.
         11. Matbaa korxonasida tartibning tashkil etilishi va holati uchun rahbar va tartib bo‘yicha mas’ul shaxs javob beradi.
         Matbaa korxonasida tartibning holati uchun mas’ul shaxs bevosita korxona rahbariga bo‘ysunadi.
         12. Ishlab chiqarish va omborxona binolarida tartibga rioya qilish uchun tegishli bo‘linmalarning rahbarlari, ularning o‘rinbosarlari, ustalar,
katta omborchilar va omborchilar javob beradilar.
         13. Maxsus qog‘oz, yarim tayyor mahsulotlar, rasmiy hujjatlar blankalarining tayyor bosma va quyma mahsulotlari qoldiqlarining
buxgalteriya hisobi tashkil etilishi uchun matbaa korxonasining bosh (katta) buxgalteri javob beradi.
         Ko‘rsatib o‘tilgan mahsulotlarning tezkor hisobi o‘z vaqtida va to‘g‘ri yuritilishi uchun sexlar (uchastkalar) boshliqlari, ularning
o‘rinbosarlari, ustalar, omborchilar hamda qat’iy hisobda turadigan maxsus qog‘oz, yarim tayyor mahsulotlar, tayyor bosma va quyma
mahsulotlarga ishlov berish, ularni saqlash va hisobga olish bilan bog‘liq boshqa shaxslar javob beradilar.
         14. Qat’iy hisobda turadigan yarim tayyor mahsulotlar, tayyor bosma va quyma mahsulotlarga ishlov berish, ularni saqlash bilan bog‘liq
shaxslar tartib buzilishining barcha hollari to‘g‘risida matbaa korxonasi rahbariyatiga yoki tartibning holati uchun mas’ul shaxsga, buxgalteriya
hisobi buzilishi to‘g‘risida esa, shuningdek bosh (katta) buxgalterga yozma shaklda axborot berishlari kerak.
          15. Daftarlardagi va boshqa hisobga olish hujjatlaridagi yozuvlar operatsiyalar sodir etilgan paytda yuritiladi. Aniqlangan xato bitta chiziq
bilan o‘chiriladi va uning tepasiga to‘g‘ri yozuv yozib qo‘yiladi. O‘chirib yozish va tuzatishlarga yo‘l qo‘yilmaydi.
          16. Matbaa korxonasi rahbari, shuningdek tartibning holati uchun mas’ul shaxs qat’iy hisobda turadigan mahsulotlarga ishlov berish va
ularni saqlash bilan bog‘liq barcha xodimlar bilan belgilangan tartibni o‘rganishni tashkil etadilar hamda bir yilda kamida bir marta jurnalga tegishli
shaklda belgi qo‘ygan holda ushbu tartib bo‘yicha bilimlarni tekshiradilar. Qat’iy hisobda turadigan mahsulotlarga ishlov berishga yangi xodim
qo‘yilishi oldidan uning tartib bo‘yicha bilimlari jurnalga belgi qo‘yilgan holda albatta tekshiriladi.
          17. Omborxona uchun javob beruvchi moddiy javobgar shaxs almashtirilgan taqdirda uning zimmasida bo‘lgan qat’iy hisobda turadigan
mahsulotlarni berish matbaa korxonasi rahbari tomonidan tayinlanadigan va tasdiqlanadigan komissiya ishtirokida dalolatnoma bo‘yicha amalga
oshiriladi. Dalolatnoma korxona bosh buxgalteriga beriladi.
          Omborxona ichidagi uchastka uchun javob beruvchi moddiy javobgar shaxs almashgan taqdirda uning zimmasida bo‘lgan qat’iy hisobda
turadigan mahsulotlarni topshirish sex boshlig‘ining farmoyishi bo‘yicha amalga oshiriladi hamda katta usta va usta ishtirokida dalolatnoma bilan
rasmiylashtiriladi.
          18. Qat’iy hisobda turadigan mahsulotlarga ishlov berish va ularni saqlash bilan bog‘liq bo‘lgan sexlar binolarini, ustaxonalar, bo‘limlar,
yuk saqlanadigan joylar va omborxonalarni ochish tegishli bo‘linmalarning boshliqlari, o‘rinbosarlari yoki katta smena ustalari, qo‘riqlash vakili
hamda moddiy javobgar shaxslar ishtirokida amalga oshiriladi. Eshiklar ochilishidan oldin muhrlarning butunligi puxta ko‘zdan kechiriladi,
qulflarning sozligi tekshiriladi.
          Ikkita moddiy javobgar shaxs birgalikda ishlashi nazarda tutilgan qat’iy hisobda turadigan yukxonada saqlanadigan mahsulotlarni ochish
va yopish ular hozir bo‘lgan taqdirda amalga oshiriladi. Moddiy javobgar shaxslardan biri hozir bo‘lmagan taqdirda yukxonalarni ochish va yopish
korxonadagi tartib uchun javob beruvchi shaxs ishtirokida bajariladi.
          19. Ish tamom bo‘lgandan keyin sex binolari, ustaxonalar, bo‘limlar, yukxonalar va qat’iy hisobda turadigan mahsulotlarga ishlov berish
va ularni saqlash bilan bog‘liq omborxonalar yong‘indan saqlash nuqtai nazaridan tekshiriladi, qulﬂanadi hamda qo‘riqlash vakili hozirligida
tegishli boshliqlar, o‘rinbosarlar, katta smena masterlari tomonidan muhrlanadi.
          Yopilgan va muhrlangan binoning kalitlari maxsus shaklda qo‘riqlashga obyektni qabul qilib olish daftaridagi dasxat bilan mas’ul shaxsga
saqlash uchun topshiriladi.
          20. Sexlar, ustaxonalar, bo‘limlar, yukxonalar va omborxonalarni avariyalar paytida sex boshliqlari va moddiy javobgar shaxslar hozir
bo‘lmaganda ochish faqat matbaa korxonasi rahbari, uning o‘rinbosari yoki korxona bo‘yicha mas’ul navbatchining ruxsati bilan amalga
oshirilishi mumkin. Ishlab chiqarish binolari va yukxonalarni ochishning bunday har bir holati dalolatnoma bilan rasmiylashtiriladi hamda keyingi
kuni komissiya ishtirokida qat’iy hisobda turadigan mahsulotlar mavjudligi tekshiriladi.
          Qat’iy hisobda turadigan mahsulotlar kamomadi aniqlangan taqdirda tegishli shakldagi dalolatnoma tuziladi, u tegishli chora-tadbirlar
ko‘rish uchun tuzilgan zahoti matbaa korxonasi rahbariga yoki tartibning holati uchun mas’ul shaxsga beriladi.
          21. Qat’iy hisobda turadigan buyumlarni matbaa korxonasi hududidan olib chiqib ketish ishonchnoma asosida berilgan, matbaa
korxonasi rahbari va bosh buxgalteri yoki ularning o‘rinbosarlari tomonidan imzolangan ruxsatnomalar bo‘yicha amalga oshiriladi.
          22. Qat’iy hisobda turadigan mahsulot ishlab chiqaradigan ixtisoslashtirilgan bosmaxonalar yoki maxsus uchastkalar tegishli alohida
qo‘riqchi bilan ta’minlangan bo‘lishi kerak.
          23. Qat’iy hisobda turadigan mahsulot tayyorlovchi maxsus uchastkalarda yoki ixtisoslashtirilgan bosmaxonalarda ishlaydigan shaxslarni
kiritish maxsus doimiy ruxsatnomalar bo‘yicha amalga oshiriladi (ruxsatnomaning old tomonida rekvizitlar: xodimning familiyasi, ismi, otasining
ismi, ruxsatnomaning tartib raqami, 3x4 sm o‘lchamdagi surat, guvohnomaning amal qilish muddati, rahbarning imzosi va korxona muhri bo‘ladi).
          Ruxsatnomalar nazorat-o‘tkazish punkti kartotekasida saqlanadi. Xodim ishga kelganda o‘zining tartib raqamini aytadi, qo‘riqchi
kartotekadan ushbu tartib raqamli ruxsatnomani oladi, shaxsni surati bilan solishtiradi va shundan keyingina uni maxsus uchastka hududiga
kiritadi (ruxsatnoma ish smenasi tugagungacha xodimda bo‘ladi).
          Ish tugagach nazorat o‘tkazish punktidan o‘tayotganda xodim ruxsatnomani qo‘riqchiga ko‘rsatadi, qo‘riqchi uni kartotekaga biriktirib
qo‘yadi.
          24. Maxsus uchastkaga xizmat ko‘rsatuvchi xodimlar (chilangarlar, elektrchilar, santexniklar) korxonaga ularda ruxsatnomalar byurosi
tomonidan katta usta (usta)ning oldindan berilgan, matbaa korxonasi rahbari yoki korxonadagi tartib uchun mas’ul shaxs imzolagan yozma
buyurtmanomasi asosida beriladigan maxsus shakldagi vaqtinchalik ruxsatnoma mavjud bo‘lgan taqdirda kiritiladi.
          25. Korxonaga keluvchilar (buyurtmachilar, yetkazib beruvchilar, loyihalash va ilmiy-tadqiqot tashkilotlari, energiya, bug‘ qozonxonalari
nazorati vakillari va shu kabilar) maxsus uchastka yoki maxsus bosmaxona hududiga ma’muriyat ruxsati bilan ruxsatnomalar byurosi tomonidan
beriladigan bir martalik ruxsatnomalar bo‘yicha, shaxsini tasdiqlovchi hujjat mavjud bo‘lgan taqdirda kiritiladilar. Ruxsatnomalar byurosi
bo‘lmaganda, ruxsatnomalar matbaa korxonasi rahbari tomonidan maxsus tayinlanadigan shaxs tomonidan beriladi. Ruxsatnomada uning amal
qilish muddati, keluvchining familiyasi, ismi, otasining ismi, uning borayotgan joyi, ruxsatnoma berishga asos bo‘lgan hujjatning nomi va tartib
raqami, matbaa korxonasining muhri bo‘ladi. Ruxsatnomada nazorat koreshogi bo‘ladi. Unda ham yuqoridagi rekvizitlar ko‘rsatiladi.
          Koreshokli bir martalik ruxsatnoma keluvchiga beriladi, uni berishga buyurtmanoma koreshoklar daftarining ruxsatnoma “yirtib olingan”
joyiga yopishtirib qo‘yiladi.
          Korxonaga kirayotganda keluvchi bir martalik ruxsatnomani pasporti (shaxsini tasdiqlovchi guvohnoma) bilan birga qo‘riqchiga ko‘rsatadi,
qo‘riqchi bir martalik ruxsatnoma koreshogini yirtib oladi va alohida kartochkada saqlaydi. Chiqib ketish chog‘ida usta keluvchining
ruxsatnomasiga chiqib ketayotgani to‘g‘risida (vaqtini ko‘rsatgan holda) belgi qo‘yadi. Qo‘riqchiga belgi qo‘yilgan ruxsatnoma va shaxsini
tasdiqlovchi hujjat ko‘rsatilgan taqdirda keluvchi korxonadan chiqariladi, ruxsatnoma esa qo‘riqchidagi alohida kartochkada qoladi.
          Keluvchining uncha katta bo‘lmagan bosmaxonaning maxsus uchastkasi hududida bo‘lishiga uning ma’muriyati vakili ishtirokida yo‘l
qo‘yilishi mumkin. Sexlarda ishlamaydigan va ularga xizmat ko‘rsatmaydigan, shuningdek ustki kiyim-boshdagi va xo‘jalik sumkalari bo‘lgan
xodimlarning ushbu sexlarga, ustaxonalarga, omborxonalarga kirishi qat’iyan taqiqlanadi.
          26. Qat’iy hisobda turadigan mahsulotlar tayyorlanadigan va saqlanadigan ixtisoslashtirilgan bosmaxona binosi yoki maxsus uchastka
derazalari maxsus to‘siqlar va qoidaga ko‘ra, avtomatik signalizatsiya tizimi bilan jihozlangan bo‘lishi kerak.
          27. Tartib-qoida talablariga rioya etilmagan holda qat’iy hisobda turadigan qog‘ozlar, chala tayyor mahsulotlar, tayyor matbaa va shaklli
buyumlarning yo‘qolishiga hamda o‘g‘irlanishiga olib kelgan aybdor shaxslar amaldagi qonunchilikka muvofiq javobgarlikka tortiladilar.
  IV. Vazirliklar, idoralar, korxonalar va tashkilotlarda rasmiy hujjatlarni saqlash, hisobga olish, topshirish va hisobdan chiqarish tartibi
         28. Vazirliklar, idoralar, korxonalar va tashkilotlarda rasmiy hujjatlar blankalarini qabul qilish, hisobga olish, saqlash va topshirish
(jo‘natish) bo‘yicha moddiy javobgar shaxslar tayinlanadi. Bundan tashqari, ushbu hujjatlarni matbaa korxonasidan tashib ketish uchun
avtotransport vositasi biriktirib qo‘yiladi.
         Agar rasmiy hujjatlar blankalarini qabul qilish, hisobga olish va topshirish (jo‘natish) uchun mas’ul shaxslar vaqtinchalik bo‘lmagan yoki
boshqa ishga o‘tgan taqdirda guvohnomalar blankalari aynan shu maqsadda tuzilgan komissiya a’zolari tomonidan imzolangan dalolatnoma
bo‘yicha ushbu vazifalarni vaqtinchalik bajarayotgan shaxslarga berilishi kerak.
         29. Matbaa korxonasidan rasmiy hujjatlar blankalarini qabul qilib olish buning uchun maxsus vakil qilingan mas’ul shaxs tomonidan
amalga oshiriladi va, qoidaga ko‘ra, tegishli vazirlik, idora, korxona va tashkilotga qarashli avtotransportda tashib ketiladi.
         30. Rasmiy hujjatlar blankalarini olish chog‘ida blankalar paketlari, to‘g‘ri joylanganligini aniqlash maqsadida, mas’ul shaxs tomonidan
majburiy tartibda ko‘zdan kechiriladi, olingan o‘ramlar sonining ularning ilova qilinayotgan hujjatlarda ko‘rsatilgan soniga muvoﬁqligi tekshirib
ko‘riladi va bu haqda dalolatnoma tuziladi.
         31. Matbaa korxonasidan olingan rasmiy hujjatlar blankalari belgilangan joyga yetkazib kelingan kuniyoq ularni hisobga olish va saqlash
uchun mas’ul shaxslar tomonidan rasmiy hujjatlar blankalarini hisobga olish daftarida darhol kirim qilinadi.
         Rasmiy hujjatlar blankalarini hisobga olish daftarlari aniq, tushunarli holda va qisqartirishlarsiz to‘ldiriladi. Daftarlarda o‘chirib yozishlarga
yo‘l qo‘yilmaydi. Yo‘l qo‘yilgan xatolar tegishli izohlar bilan tuzatiladi.
         Rasmiy hujjatlar daftarlari ip o‘tkazib bog‘langan, ularning varaqlariga tartib raqamlari qo‘yilgan bo‘lishi kerak. Daftardagi jami varaqlar
soni daftarlarni yuritish uchun mas’ul bo‘lgan shaxs tomonidan imzolanadi va muhrlanadi.
         32. Qat’iy hisobda turadigan hujjatlar hisoblanadigan rasmiy hujjatlar blankalari po‘lat sandiqlarda yoxud yonmaydigan shkaﬂarda va
maxsus jihozlangan xonalarda saqlanishi kerak.
         Ishdan tashqari vaqtda rasmiy hujjatlar joylangan po‘lat sandiqlar, yonmaydigan shkaﬂar, shuningdek, blankalarni saqlash uchun
maxsus jihozlangan xonalar muhrlangan yoki so‘rg‘ichlangan bo‘lishi kerak. Muhr yoki so‘rg‘ich rasmiy hujjatlar blankalarini hisobga olish va
saqlash uchun mas’ul bo‘lgan shaxsda saqlanadi.
         Rasmiy hujjatlar blankalari saqlanayotgan xonaga kirishga ularni hisobga olish va saqlash uchun mas’ul bo‘lgan shaxslar haqlidirlar.
Rasmiy hujjatlar blankalari saqlanayotgan xonaga ulardan tashqari, biroq ularning ishtirokida, ko‘rsatib o‘tilgan shaxslarning to‘g‘ridan-to‘g‘ri va
yuqori turuvchi boshliqlari kiritilishi mumkin.
         33. Blankalarning yetishmasligi yoki nuqsoni borlari (himoya kataklarining, bosma matnning yo‘qligi yoki buzilganligi, tartib raqamlarining
takroriyligi yoxud boshqa seriyalar yoki tartib raqamlari bo‘lgan, qiyshaygan shriftli, noto‘g‘ri kesilgan va noto‘g‘ri shaklli, seriya va tartib raqamlari
yo‘q bo‘lgan yoki paketlardagi matbaa korxonasining yopishtirilgan varaqchalariga boshqacha tarzda nomuvoﬁq bo‘lgan blankalar) aniqlangan
taqdirda maxsus komissiya tomonidan zarur nusxada dalolatnoma tuziladi. Dalolatnomaning birinchi va ikkinchi nusxalari matbaa korxonasining
yopishtirilgan varaqchalari va nuqsoni bor blankalar hamda ilova xat bilan yuqori turuvchi tashkilotga (u mavjud bo‘lsa) jo‘natiladi. Bu holda
dalolatnomaning birinchi nusxasi matbaa korxonasining yopishtirilgan varaqchasi va nuqsoni bor blankalar bilan yuqori turuvchi tashkilot
tomonidan tegishli xat bilan matbaa korxonasiga jo‘natiladi, ikkinchi nusxasi esa yuqori turuvchi tashkilotda qoladi. Dalolatnomaning uchinchi
nusxasi yopishtirilgan varaqcha kseronusxasi bilan bevosita vazirlikda (idora, korxona, tashkilotda) qoldiriladi.
         34. To‘ldirish chog‘ida buzilgan blankalar, eskirgan, topib olingan yoki yozuvlariga o‘zgartirishlar kiritilishi munosabati bilan almashtirish
uchun topshirilgan bekor qilingan rasmiy hujjatlar, blankalarni qabul qilib olish uchun tuzilgan komissiya tomonidan, ikki nusxada tuzilgan
dalolatnoma bo‘yicha, har yili bir marta yo‘q qilinadi, ulardan bir nusxasi albatta yuqori turuvchi tashkilotga jo‘natiladi. Yo‘q qilish yondirib
yuborish yo‘li bilan amalga oshiriladi.
         35. Vazirliklar, idoralar, korxonalar va tashkilotlarda rasmiy hujjatlarni saqlash, hisobga olish, topshirish va hisobdan chiqarish tartibi
xususiyatlari vazirliklar, idoralar, korxonalar va tashkilotlar tomonidan qabul qilinadigan hamda rasmiy hujjatlarni saqlash, hisobga olish,
topshirish va hisobdan chiqarish bo‘yicha mazkur Nizomda belgilangan talablardan iborat bo‘lgan maxsus me’yoriy hujjatlarga muvoﬁq amalga
oshiriladi.
         36. Rasmiy hujjatlar yo‘qolishi yoki o‘g‘irlanishining har bir holati bo‘yicha yuqori turuvchi tashkilot tomonidan, blankalarning yo‘qolishida
aybdor bo‘lgan shaxslarni aniqlash maqsadida, darhol xizmat tekshiruvi o‘tkaziladi, zudlik bilan taftish qilinadi va mavjud blankalar qoldiqlari olib
tashlanadi, shuningdek, ularning saqlanishini ta’minlash bo‘yicha barcha zarur chora-tadbirlar ko‘riladi.
         Zarur hollarda, blankalarning yo‘qolishida aybdor bo‘lgan shaxslar bo‘yicha hujjatlar tergov organlariga topshiriladi.

                                                                                                        Rasmiy davlat hujjatlarini tayyorlashga buyurtma
                                                                                                       berish, ularni tayyorlash, hisobga olish, saqlash va
                                                                                                               topshirish tartibi to‘g‘risida Nizomga
                                                                                                                               ILOVA

                                                                Rasmiy davlat hujjatlari
                                                             I. Davlat gerbli guvohnomalari:
        1. Tug‘ilganlik to‘g‘risida guvohnoma
        2. Nikohdan o‘tganlik to‘g‘risida guvohnoma
        3. Nikoh bekor qilinganligi to‘g‘risida guvohnoma
        4. Vafot etganlik to‘g‘risida guvohnoma
                                                             II. Shaxsini tasdiqlovchi hujjatlar:
        1. O‘zbekiston Respublikasi fuqarosi pasporti
        2. Chet el fuqarosi va fuqaroligi bo‘lmagan shaxslar uchun O‘zbekiston Respublikasida yashashga ruxsatnoma
                                                            III. Harbiy hisobga olish hujjatlari:
        1. Chaqiriluvchining qayd etilganligi to‘g‘risidagi guvohnomasi
        2. Harbiy bilet
        3. Ofitserning shaxsiy guvohnomasi
        4. Zaxiradagi ofitserning shaxsiy guvohnomasi
                                                           IV. Ma’lumot to‘g‘risidagi hujjatlar:
        1. To‘liqsiz o‘rta ma’lumot to‘g‘risida shahodatnoma
        2. O‘rta ma’lumot to‘g‘risida attestat
        3. O‘rta maxsus ta’lim hamda boshlang‘ich, o‘rta va o‘rta maxsus professional ta’lim to‘g‘risida diplom
        4. Oliy ma’lumot to‘g‘risida diplom
        5. Fan nomzodi yoki doktori diplomi
                                            V. Huquq beruvchi yoki majburiyatlardan ozod qiluvchi hujjatlar:
        1. Mehnat daftarchasi
        2. Haydovchilik guvohnomasi
        3. Nogironlik guvohnomasi
        4. Urush qatnashchisi guvohnomasi
                                                                                                       Vazirlar Mahkamasining 2000-yil 25-iyuldagi 283-
                                                                                                                       son qaroriga
                                                                                                                           3-ILOVA

   Xorijiy davlatlarda ilmiy daraja olganlik to‘g‘risidagi hujjatlarni tan olish va nostrifikatsiyalash (ekvivalentligini qayd etish) tartibi
                                                                   to‘g‘risida
                                                                         NIZOM
         1. Xorijiy davlatlarning oliy attestatsiya organlari tomonidan 1992-yil 1-yanvargacha fuqarolarga berilgan fan doktori va nomzodi
diplomlari, professor, dotsent va katta ilmiy xodim shahodatnomalari O‘zbekiston Respublikasi hududida haqiqiy hisoblanadi.
         2. Xorijiy davlatlar attestatsiya organlari tomonidan 1992-yil 1-yanvardan keyin O‘zbekiston Respublikasi fuqarolari hamda O‘zbekiston
Respublikasida doimiy yashab va ishlab turgan chet el fuqarolariga fan doktori va nomzodi ilmiy darajalari berilgani haqidagi hujjatlar,
shuningdek, xorijiy davlatlarda falsafa doktori (PhD) va unga tenglashtirilgan ilmiy darajalar olinganligi haqidagi hujjatlar, O‘zbekiston
Respublikasi Vazirlar Mahkamasi huzuridagi Oliy attestatsiya komissiyasi (keyingi o‘rinda OAK deb ataladi) tomonidan nostriﬁkatsiyalanadi
(qayta attestatsiyadan o‘tkazish asosida tenglashtiriladi).
         3. Ilmiy daraja haqidagi diplomlari OAK nostriﬁkatsiyalangan fuqarolar O‘zbekiston Respublikasida oliy malaka haqidagi hujjat egalari
uchun amalda qo‘llanilayotgan huquq va imtiyozlardan foydalanishga haqlidirlar. Nostriﬁkatsiyalanmagan oliy malaka hujjatlari O‘zbekiston
Respublikasi hududida haqiqiy hisoblanmaydi.
         4. Ilmiy darajalar diplomlarini OAK nostrifikatsiya qilish uchun 1-ilovaga muvofiq, 2-ilovadagi tartibda hujjatlar taqdim etiladi.
         5. Nostrifikatsiya uchun hujjatlar OAK tomonidan qabul qilinadi.
         Taqdim etilgan hujjatlarni OAKning tegishli soha bo‘yicha ekspert kengashi ko‘rib chiqib, dissertatsiyani ilmiy ekspertizadan o‘tkazib, o‘z
xulosasini chiqaradi.
         OAKning Tartib-qoida komissiyasi ekspert kengashi xulosasi va OAK Kotibiyati ﬁkri asosida o‘z tavsiyasini OAK Prezidiumi
muhokamasiga taqdim etadi.
         Taqdim etilgan hujjatlar, zarur hollarda, OAKning Tartib-qoida komissiyasi qarori bilan tegishli ilmiy yoki ilmiy-tadqiqot muassasaga
yoxud ilmiy darajalar beruvchi ilmiy kengashga jamoaviy taqriz uchun yuborilishi mumkin.
         6. OAK Prezidiumining oliy malaka haqidagi hujjatlarni nostriﬁkatsiyalash to‘g‘risidagi qarori qabul qilingan kundan e’tiboran ushbu
hujjatlar O‘zbekiston hududida kuchga kiradi. Hujjat egalariga OAK Prezidiumining qarori asosida O‘zbekiston Respublikasining ilmiy daraja
diplomlari beriladi.
         7. Fan doktori ilmiy darajasi haqidagi diplomni nostriﬁkatsiyalash muddati uch oydan, fan nomzodi ilmiy darajasi, falsafa doktori (PhD) va
unga tenglashtirilgan xorijiy mamlakatlar ilmiy darajalari diplomlarini nostriﬁkatsiyalash muddati ikki oydan oshmasligi kerak. Zarur holatlarda
ushbu hujjatlarni ko‘rib chiqish muddati OAKning Tartib-qoida komissiyasi qarori bilan uch oygacha uzaytirilishi mumkin.
         8. Ilmiy daraja haqidagi diplomlarni tenglashtirish masalalari yuzasidan OAK Prezidiumi chiqargan qarordan norozi bo‘lgan da’vogar
qaror chiqqan kundan boshlab ikki oy mobaynida OAKga apellyatsiya shikoyati bilan murojaat qilishi mumkin.
         9. Xorijiy davlatlarda berilgan ilmiy darajalar haqidagi hujjatlarni tan olish va ekvivalentligini qayd etish uchun bazaviy hisoblash
miqdorining bir baravari miqdorida to‘lov undiriladi.

                                                                                                     Xorijiy davlatlarda ilmiy daraja olganlik to‘g‘risidagi
                                                                                                           hujjatlarni tan olish va nostrifikatsiyalash
                                                                                                       (ekvivalentligini qayd etish) tartibi to‘g‘risidagi
                                                                                                                            Nizomga
                                                                                                                             1-ILOVA

       Ilmiy daraja diplomini nostrifikatsiyalash bo‘yicha O‘zbekiston Respublikasi Vazirlar Mahkamasi huzuridagi Oliy attestatsiya
                                       komissiyasiga taqdim etiladigan attestatsiya ishi hujjatlarining
                                                                       RO‘YXATI
        1. Talabgor ish joyidan (agar u ishlayotgan bo‘lsa) muassasa rahbari imzolagan yo‘llanma xat yoki talabgorning imzosi notarial
tasdiqlangan arizasi (1 nusxa). Xatda (arizada) talabgorning familiyasi, ismi, otasining ismi, tug‘ilgan yili va joyi, ish joyi va lavozimi, shuningdek,
qachon va qaysi davlatda ilmiy daraja diplomini olganligi, ilmiy darajaning rasmiy nomi, xorijda olingan hujjatning berilgan kuni, seriyasi va
raqami, dissertatsiya mavzusi, qaysi ixtisoslik bo‘yicha himoya qilganligi haqidagi ma’lumotlar ko‘rsatiladi.
        2. Muassasa rahbarining tegishli ixtisoslashgan kengashga murojaatnomasi (aspirant va doktorantlar uchun esa — ularni chet elda oliy
ta’limdan keyingi ta’lim institutlarida o‘qishga yuborish uchun buyruq) nusxasi hamda agar ilmiy ish O‘zbekistonda tayyorlangan bo‘lsa —
O‘zbekiston Respublikasi Vazirlar Mahkamasi huzuridagi Oliy attestatsiya komissiyasi (keyingi o‘rinlarda OAK deb ataladi) ushbu
dissertatsiyaning xorijiy davlatlarda himoya qilinishiga ruxsat berib, xorijiy davlatlar attestatsiya organlariga yuborgan yo‘llanma xatining nusxasi.
        3. Ilmiy daraja diplomi (nusxasi olinib, asli qaytariladi).
        4. Talabgorning ish joyidan tasdiqlangan yoki uning imzosi qo‘yilgan xodimlarni hisobga olish bo‘yicha shaxsiy varaqasi (talabgor
pasportining nusxasi ilova qilinadi).
        5. Dissertatsiya himoyasi o‘tgan muassasaning hamda ixtisoslik nomining ilmiy kotib (agar u ishlayotgan bo‘lsa) imzosi bilan
tasdiqlangan yoki talabgor tomonidan imzolangan davlat tilidagi (lotin grafikasi harflari bilan) va ingliz tilidagi shakllari.
        6. Mehnat daftarchasidan ko‘chirma.
        7. Talabgor himoya qilgan dissertatsiya nusxasi va mavjud bo‘lgan taqdirda — 2 nusxa avtoreferat.
        8. Attestatsiya ishidagi hujjatlar ro‘yxati.

                                                                                                     Xorijiy davlatlarda ilmiy daraja olganlik to‘g‘risidagi
                                                                                                           hujjatlarni tan olish va nostrifikatsiyalash
                                                                                                       (ekvivalentligini qayd etish) tartibi to‘g‘risidagi
                                                                                                                             Nizomga
                                                                                                                             2-ILOVA

                                                Mazmuni                                         Muddatlari (kunlarda)           Ijro uchun mas’ullar
  1.     Talabgorlar xorijiy mamlakatlarda berilgan fan doktori, fan nomzodi, falsafa                                                 Da’vogarlar
         doktori (PhD) yoki unga tenglashtirilgan ilmiy darajalar haqidagi diplomlarni
         nostrifikatsiya qilish uchun tegishli hujjatlarni O‘zbekiston Respublikasi Vazirlar
         Mahkamasi huzuridagi Oliy attestatsiya komissiyasiga (keyingi o‘rinlarda OAK
         deb ataladi) taqdim etadi, shuningdek, nostrifikatsiya o‘tkazish uchun belgilangan
         to‘lovni kiritishadi.
  2.     OAK xorijiy mamlakatlarda berilgan fan doktori, fan nomzodi, falsafa doktori           Hujjatlar taqdim etilgan                  OAK
         (PhD) yoki unga tenglashtirilgan ilmiy darajalar haqidagi diplomlarni                           kunda
         nostrifikatsiya qilish uchun tegishli hujjatlarni qabul qiladi.
3.    Taqdim etilgan hujjatlar OAKning tegishli soha bo‘yicha ekspert kengashi                   Belgilangan muddatda     OAKning tegishli soha
      tomonidan ko‘rib chiqilib, OAKning Tartib-qoida komissiyasiga xulosa beriladi.                                    bo‘yicha ekspert kengashi
4.    OAKning Tartib-qoida komissiyasi ekspert kengashi xulosasi va OAK Kotibiyati               Belgilangan muddatda     OAKning Tartib-qoida
      fikri asosida o‘z tavsiyasini OAK Prezidiumi muhokamasiga taqdim etadi.                                                  komissiyasi
4a.   Taqdim etilgan hujjatlar, zarur holatlarda, OAKning Tartib-qoida komissiyasi               Belgilangan muddatda     OAKning Tartib-qoida
      qarori bilan tegishli ilmiy yoki ilmiy-tadqiqot muassasasiga yoxud ilmiy darajalar                                   komissiyasi, tegishli
      beruvchi ilmiy kengashga jamoaviy taqriz uchun yuborilishi mumkin.                                                       muassasalar
5.    OAK Prezidiumi fan doktori, fan nomzodi, falsafa doktori (PhD) yoki unga                   Belgilangan muddatda        OAK Prezidiumi
      tenglashtirilgan ilmiy darajalar haqidagi diplomlarni nostrifikatsiya qilish to‘g‘risida
      qaror qabul qiladi.
6.    Fan doktori, fan nomzodi, falsafa doktori (PhD) yoki unga tenglashtirilgan ilmiy           Belgilangan muddatda       OAK Prezidiumi
      darajalar haqidagi diplom egalariga OAK Prezidiumi qarori asosida O‘zbekiston
      Respublikasining fan doktori (DSc), falsafa doktori (PhD) ilmiy darajalari
      diplomlari beriladi.
